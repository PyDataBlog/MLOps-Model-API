<html>
<head>
  <meta charset="UTF-8">
  <link rel="stylesheet" href="assets/stylesheet-en.css" />
</head>
<body class="eng">
<div class='verse' data-adhikarana='dēvatādhikaraṇam' data-adhikaranaID='BS_C01_S03_A026' id='BS_C01_S03_V29' type='sutra'>
<div class='versetext'>ata ēva ca nityatvam ॥ 29 ॥</div>
<div class='bhashya' id='BS_C01_S03_V29_B1'>svatantrasya karturasmaraṇāditi sthitē vēdasya nityatvē dēvādivyaktiprabhavābhyupagamēna tasya virōdhamāśaṅkya ‘ataḥ prabhavāt’ iti parihr̥tya idānīṁ tadēva vēdanityatvaṁ sthitaṁ draḍhayati &#8212; ata ēva ca nityatvamiti । ata ēva niyatākr̥tērdēvādērjagatō vēdaśabdaprabhavatvāt vēdaśabdanityatvamapi pratyētavyam । tathā ca mantravarṇaḥ &#8212; <span class='qt_o'>‘yajñēna vācaḥ padavīyamāyan tāmanvavindannr̥ṣiṣu praviṣṭām’ (r̥. saṁ. 10 । 7 । 3)</span> iti sthitāmēva vācamanuvinnāṁ darśayati । vēdavyāsaścaivamēva smarati &#8212; ‘yugāntēऽntarhitānvēdānsētihāsānmaharṣayaḥ । lēbhirē tapasā pūrvamanujñātāḥ svayaṁbhuvā’ iti ॥ 29 ॥</div>
</div>
</body>
</html>
