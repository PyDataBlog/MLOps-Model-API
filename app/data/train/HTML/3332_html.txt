---
title: "सोमालिया: बम विस्फोट में मरनेवालों की संख्या 189 हुई"
layout: item
category: ["international"]
date: 2017-10-15T12:41:58.309Z
image: 1508091118308somalia.jpg
---
<p>मोगादिशू: सोमालिया की राजधानी मोगादिशू में अब तक के सबसे भीषण बम विस्फोट में मृतकों की संख्या बढ़कर 189 हो गयी है वहीं 200 से ज्यादा लोग घायल भी हुए हैं. अधिकारियों को आशंका है कि महत्वपूर्ण मंत्रालयों के निकट व्यस्त चौराहे को निशाना बनाकर शनिवार (14 अक्टूबर)  को किये गए ट्रक बम विस्फोट में मृतकों की संख्या और बढ़ सकती है. पहचान जाहिर नहीं करने का अनुरोध करते हुए सूत्रों ने मृतकों की संख्या बतायी. घायलों को उपचार के वास्ते ले जाने के लिए एंबुलेंस गाड़ियां के साइरन अब भी सुनायी दे रहे थे. लोग क्षतिग्रस्त इमारतों के मलबों में अपने सगे-संबंधियों को खोज रहे थे.</p>

<p>राष्ट्रपति मोहम्मद अब्दुल्लाही मोहम्मद ने तीन दिनों के शोक की घोषणा की है. उन्होंने घायलों के उपचार के लिए लोगों से रक्तदान की अपील की. मेदिना अस्पताल के निदेशक डॉ मोहम्मद यूसुफ ने कहा, ‘‘अस्पताल मृतकों और घायलों से पटा पड़ा है. ऐसे लोगों को भी भर्ती कराया गया जिनका विस्फोट में अंग भंग हो गया. वाकई यह बहुत खौफनाक है.’’ सोमालिया की सरकार ने हमले के लिए अलकायदा से जुड़े अलशबाब आतंकी गुट को जिम्मेदार ठहराया है. हालांकि, राजधानी के महत्वपूर्ण ठिकाने को आए दिन निशाना बनाने वाले अल शबाब ने अब तक कोई बयान नहीं दिया है.</p>