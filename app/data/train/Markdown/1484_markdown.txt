---
title:  ເວລາສຳລັບຄວາມດຸ່ນດ່ຽງ
date:  16/12/2020
---

`ອ່ານມັດທາຍ 12:11-13 ແລະ ລູກາ 13:10-17. ຂໍ້ພຣະຄຳພີເຫຼົ່ານີ້ສະແດງໃຫ້ພວກເຮົາເຫັນວ່າ ພຣະເຢຊູໄດ້ຊົງສອນປະຊາຊົນໃນສະໄໝນັ້ນແລະໃນສະໄໝຂອງເຮົາເຖິ່ງເລື່ອງໃດ?`

ພຣະເຢຊູໄດ້ຮັກສາຄົນເຈັບປ່ວຍໃນວັນສະບາໂຕ ການອັດສະຈັນຂອງພຣະອົງໄດ້ເຮັດໃຫ້ຊາວຢິວນັ້ນເລີ່ມສົນທະນາກັນກ່ຽວກັບຄຳຖາມຝ່າຍຈິດວິນຍານທີ່ສຳຄັນ. ຄວາມບາບນັ້ນແມ່ນຫຍັງ? ແມ່ນຫຍັງຄືເຫດຜົນຫຼືຈຸດປະສົງຂອງວັນສະບາໂຕ? ພຣະເຢຊູນັ້ນຊົງທຽບເທົ່າກັບພຣະບິດາຫຼືບໍ່? ພຣະເຢຊູນັ້ນມີອຳນາດຫຼາຍຊໍ່າໃດ?

ຄວາມຮູ້ສຶກຂອງພຣະເຢຊູກ່ຽວກັບວັນສະບາໂຕນັ້ນຖືກສະແດງອອກໃນຂໍ້ຄວນຈຳສຳລັບອາທິດນີ້: “ແລ້ວພຣະເຢຊູເຈົ້າກໍກ່າວແກ່ພວກເຂົາວ່າ ວັນສະບາໂຕຖືກຕັ້ງໄວ້ເພື່ອປະໂຫຍດອັນນຳຄວາມສຸກມາສູ່ມະນຸດ ບໍ່ແມ່ນສ້າງມະນຸດໄວ້ເພື່ອວັນສະບາໂຕ. ສະນັ້ນແຫຼະ ບຸດມະນຸດຈຶ່ງເປັນອົງພຣະຜູ້ເປັນເຈົ້າເໜືອວັນສະບາໂຕ” (ມາຣະໂກ 2:27, 28). ພຣະເຢຊູຕ້ອງການທີ່ຈະສະແດງໃຫ້ເຫັນວ່າວັນສະບາໂຕບໍ່ຄວນເປັນພາລະໜັກ. ພຣະເຈົ້າ “ໄດ້ສ້າງ” ວັນສະບາໂຕ ໃຫ້ເປັນເວລາທີ່ຄົນຈະຮຽນຮູ້ກ່ຽວກັບພຣະເຈົ້າ. ທາງໜຶ່ງທີ່ພວກເຮົາຮຽນຮູ້ກ່ຽວກັບພຣະເຈົ້າໃນວັນສະບາໂຕໄດ້ນັ້ນກໍຄືໂດຍການໃຊ້ເວລາກັບທຳມະຊາດ.

`ວັນສະບາໂຕແມ່ນອັນໃດສຳລັບທ່ານ? ມັນເປັນພຽງມື້ສຳລັບການບໍ່ໃຫ້ເຮັດອັນນັ້ນ ແລະ ບໍ່ໃຫ້ເຮັດອັນນີ້ບໍ່? ຫຼື ມັນເປັນເວລາທີ່ຈະພັກຜ່ອນໃນອົງພຣະຜູ້ເປັນເຈົ້າ ແລະ ຮຽນຮູ້ພຣະອົງຫຼາຍຂຶ້ນ? ຖ້າເປັນດັ່ງນັ້ນແລ້ວ ທ່ານສາມາດປ່ຽນແປງແນວໃດ ເພື່ອວ່າທ່ານຈະສາມາດໄດ້ຮັບພຣະພອນຈາກວັນສະບາໂຕທີ່ພຣະເຈົ້າຕ້ອງການໃຫ້ທ່ານໄດ້ຮັບ?`