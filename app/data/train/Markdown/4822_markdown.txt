---
title:  Mästerlärarens första elever
date:  29/10/2020
---

Vid ett tillfälle befinner sig en grupp vanliga herdar med sin vanliga fårahjord utanför en liten stad. I nästa stund får de en häpnadsväckande änglauppenbarelse som kommer med förunderliga, underbara, världsomskakande nyheter. På grund av den uppenbarelsen söker de upp barnet som änglarna har talat om.

`Föreställ dig att du står där med herdarna och ser på krubban. Vad ser du? Luk. 2:8–20`

Vi måste beundra Mästerlärarens första elever, Josef och Maria och herdarna. De enkla omständigheterna kring Jesus födelse gav ingen antydan om människoblivandets under, att Gud i denne nyföddes person blev ett med mänskligheten. Men med hjälp av syner, drömmar och änglarna kunde dessa hans första elever se bortom de yttre omständigheterna kring Jesus födelse. Herdarna berättar för andra om den nyföddes identitet, att han är ”en frälsare … Messias, Herren” (Luk. 2:11; jfr 2:17).

`Hur reagerar de vise männen på nyheterna om Jesus födelse? Hur reagerar Herodes? Matt. 2:1–12`

Innan Mästerläraren berättat sin första liknelse eller utfört sitt första underverk är han värd vår tillbedjan för den han är. För att till fullo värdesätta Jesus senare undervisning behöver vi förena oss med dessa tidiga elever, de vise männen, i deras tillbedjan av Mästerläraren. Han vars undervisning vi beundrar är mer än en vis lärare. Han är Gud som kom för att bo bland människorna. Kristen utbildning har sin grund i tillbedjan av Kristus.

Tillsammans med de vise männen, herdarna och änglarna är vi kallade till att tillbe Kristus, den nyfödde Kungen, och att se i den nyfödde Jesus verkligheten av Gud själv.

`Tänk på vad Jesus människoblivande innebär beträffande Guds karaktär. Samma Gud som skapade hela världsalltet, som är så stort att vi inte fattar det, ”ödmjukade sig själv” genom att komma till mänskligheten. Denne Gud levde som Jesus levde och dog sedan på korset och bar själv straffet för våra synder. Varför är detta så goda nyheter?`