---
title:  Jesus är grunden för vårt vittnesbörd
date:  06/09/2020
---

Som kristna har vi alla en personlig berättelse att återge, en berättelse om hur Jesus förvandlat vårt liv och vad han gjort för oss.

**Läs Ef. 2:1–10. Hurdana var vi innan vi lärde känna Kristus? Vad äger vi sedan vi har tagit emot honom?**

`A. Innan vi kände Kristus (Ef. 2:1–3).`

`B. Efter att vi lärt känna Kristus (Ef. 2:4–10).`

Vilken förunderlig förvandling! Innan vi kände Kristus var vi ”döda” genom våra överträdelser, ”levde i dem på denna tidens och världens vis”, ”följde våra mänskliga begär och handlade som kroppen och våra egna tankar ville, och av födseln var vi vredens barn”. Enkelt uttryckt: innan vi kände Kristus vandrade vi mållöst genom livet i ett förlorat tillstånd.

Vi kan ha upplevt något som verkade vara lycka, men där fanns en själens ångest och en ofullbordad mening med våra liv. Att komma till Kristus och uppleva hans kärlek gjorde hela skillnaden. Nu är vi i Kristus verkligen ”levande”. ”Men Gud, som är rik på barmhärtighet, har älskat oss med så stor kärlek att fast vi var döda genom våra överträdelser har han gjort oss levande tillsammans med Kristus – av nåd är ni frälsta – och uppväckt oss med honom och gett oss en plats i himlen genom Kristus Jesus. Därmed ville han för kommande tider visa den överväldigande rika nåden i sin godhet mot oss genom Kristus Jesus” (Ef. 2:4–7). I Kristus har livet fått en ny mening och ett nytt mål. Som Johannes säger: ”I honom fanns livet, och livet var människornas ljus” (Joh. 1:4, nuB).

`Läs Ef. 2:10. Vad säger det oss om hur centrala goda gärningar är för den kristna tron? Hur förstår vi den tanken i samband med frälsning genom tro ”oberoende av laggärningar” (Rom. 3:28)?`

`Hur har ditt liv förändrats tack vare Jesus, en förvandling som kanske kan hjälpa någon annan att lära känna Jesus?`