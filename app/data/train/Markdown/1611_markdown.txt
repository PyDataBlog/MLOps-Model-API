---
title:  СТРАЖДАННЯ І ПРИКЛАД ХРИСТА
date:   01/05/2017
---

### СТРАЖДАННЯ І ПРИКЛАД ХРИСТА 

`Прочитайте уривок 1 Петра 3:13-22. Як християни повинні відповідати тим, хто завдає їм страждань через їхню віру? Який зв’язок між стражданнями Ісуса та стражданнями віруючих за свою віру?` 

Коли Петро каже: «А коли й терпите через праведність, то ви – блаженні» (1 Петра 3:14), він повторює слова Ісуса: «Блаженні переслідувані за праведність» (Матв. 5:10). Потім апостол застерігає, що християнам не слід боятися своїх кривдників, натомість вони повинні освячувати (шанувати) Христа як Господа у своїх серцях (див. 1 Петра 3:15). Таке визнання Ісуса в серці допоможе подолати страх, який викликають їхні вороги. 

Далі Петро пише, що християнам необхідно завжди бути готовими дати відповідь про свою надію з лагідністю і шанобливістю (див. 1 Петра 3:15, 16). 

Апостол наполягає: християни повинні бути впевнені, що не дають іншим приводу для звинувачень на свою адресу. Їм слід мати «добру совість» (1 Петра 3:16). Це важливо, оскільки в такому разі обвинувачі християнина будуть посоромлені його непорочним життям. 

Звичайно, немає жодної заслуги в стражданні за злочин (див. 1 Петра 3:17). Саме страждання за добру справу, за правильний учинок справляють позитивний вплив. «Бо краще, якщо на те Божа воля, страждати, будучи доброчинцем, аніж злочинцем» (1 Петра 3:17). 

Петро наводить Ісуса як приклад. Сам Христос постраждав за Свою праведність; святість і чистота Його життя були постійним докором для Його ненависників. Якщо хтось і постраждав за свої добрі діла, так це Ісус. 

Однак Його страждання також здобули єдиний засіб спасіння. Він помер замість грішників («праведний за неправедних», 1 Петра 3:18), щоб віруючі в Нього отримали обітницю вічного життя. 

`Чи страждали ви колись через свій правильний вчинок? Розкажіть про цей досвід. Чи навчив він вас, що значить бути християнином та відображати характер Христа?` 
