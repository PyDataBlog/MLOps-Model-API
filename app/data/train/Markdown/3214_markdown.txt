---
title:  Гэрэл болж амьдрахаар дуудагдсан
date:  23/11/2020
---

Бид амьдралыг хаанаас нь ч харсан дэлхийтэй адилхан дороо эргэх бүртээ гэрлийг харанхуйгаар сольж байгаа мэт санагддаг. Энэхүү хүнд бэрх ертөнцөд туулж өнгөрүүлсэн өөрсдийн туршлагаас харах юм бол бид өөрсдийн орон гэртэйгээ маш ойрхон тэр харанхуйтай нүүр тулгардаг. Учир нь бид өвчин зовлонд нэрвэгдэж, хайртай хүмүүсээ алдаж, гэр бүлүүд салан хагацаж мөн энэ нийгэм соёл дахь бузар булайгаар алхахдаа энэ ертөнц ямар их аймшгийг авчирч байгааг олж хардаг.

Гэхдээ энэхүү дотоод болоод гадаад үймээний дундах ёс суртахууны доройтол ба сүнслэг харанхуйн газар Есүс итгэгч хүн нэг бүрт ийнхүү хэлэхийг сонсдог:

“Та нар ертөнцийн гэрэл мөн. Уулан дээрх хот нуугдаж үл чадна. Хэн ч дэнлүү асаагаад савны доор тавьдаггүй, харин дэнлүүний суурин дээр тавьдаг. Тэр нь гэрт байгаа бүгдэд гэрлээ тусгадаг билээ. Хүмүүс та нарын сайн үйлсийг хараад, тэнгэр дэх Эцэгийг чинь алдаршуулахын тулд та нарын гэрэл тэдний өмнө тийнхүү гэрэлтэг” (Матай 5:14–16).

`Христэд итгэгчийн хувьд бид хэрхэн амьдрах ёстой талаар эдгээр эшлэлүүд юуг зааж байна вэ? Мөн бусад хүмүүс биднээс Бурханыг олж хархад бидний үйлдэл ямар ач холбогдолтой талаар юуг зааж байна вэ?`

Галил далайн эрэг дээр халуун наранд сууж байсан хүмүүс Есүсийн үгийг хэрхэн ойлгосон бол? Түүний үгийг сонсож байсан хүмүүс гэрэл ба харанхуйн тухай бүхнийг мэддэг байсан. Тэдэнд айх харанхуй их байсан нь мэдээж. Тэд тухайн үед Ромын хаанчлалын дор захирагдаж байсан бөгөөд утас, компьютер, олон нийтийн интернет сүлжээ байхгүй байсан ч хангалттай төвшинд Израильчуудыг захиргаандаа байлгаж байлаа.

Ромчууд хаа сайгүй тархаж тэднийг эсэргүүцсэн хүмүүс тарчлан зовж, нүцгэнээрээ загалмай дээр цовдлуулна гэдгийг үргэлж сануулж айдаст байлгадаг байсан.

Гэтэл Есүс энд эдгээр хүмүүсийг гэрэл болон амьдар хэмээн сургаж байв. Энэрэнгүй байж, цэвэр зүрх сэтгэлтэй байж, амар тайвныг тогтоогчид байхыг сургаж байв. Христиан боловсрол тэгвэл Бурханы бодит бөгөөд сайныг бусдад илчлэх боломж, шийдвэрүүдийг бий болгохын тулд сурагчдаа дэлхийн гэрэл болгох сургаалыг өөртөө агуулсан байх ёстой.

`Бурханы сайн ба үнэн рүү бусдыг найдвартайгаар чиглүүлж чадах ямар ямар арга зам бидэнд байна вэ?`