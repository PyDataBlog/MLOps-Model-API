---
title:  Հիսուսը որպես ուսուցիչ
date:  16/11/2020
---

Աստվածաշունչը բազմաթիվ եզրույթներ է օգտագործում Հիսուսին նկարագրելու համար։ Նա Աստծո Որդին է, Մեսիան, մարդու Որդին, Փրկիչը, Փրկագնողը, Տերը, Աստծո Գառը, և սրանք դեռ մի քանիսն են։ Սակայն այն մարդկանց համար, ովքեր Նրան շատ ավելի մոտիկից էին ճանաչում Հուդայում և Գալիլեայում Նրա՝ երեքից ավելի տևած հանրային ծառայության տարիներին, Նա ուսուցիչ էր։ Նրանք Նրան անվանում էին «Վարդապետ» կամ «Ռաբբի»։ Երկուսն էլ նույն նշանակությունն ունեն՝ «Ուսուցիչ»։

Ուստի ուսուցչի մասնագիտությունը և ուսուցման գործը պիտի որ հատկապես հարմար միջոց եղած լինեին Հիսուսի համար՝ իրականացնելու Իր հանրային ծառայությունը։ Նրա փրկագնման գործն ինչ-որ կերպ մոտ է ուսուցման գործին։ Ավելին, այն կանխագուշակվել է Ավետարանի մարգարեի կողմից։

`Կարդացե՛ք Եսայի 11.1–9 համարները։ Ի՞նչ են դրանք բացահայտում Հիսուսի ուսուցման դերի մասին։`

Սուրբ Գրքի ամենացնցող մեսիական մարգարեություններից մեկը զետեղված է Եսայի մարգարեության 11-րդ գլխում։ 1–3-րդ համարները Մեսիայի գալուստը նկարագրում են կրթական եզրույթներով, ի մասնավորի՝ որպես մեկը, ով բերում է գիտելիք, խորհուրդ, իմաստություն և հանճար։ Ողջ հատվածը եզրափակվում է հետևյալ ուշագրավ խոստմամբ. «Տիրոջ գիտությունը պիտի լցնի երկիրը, ինչպես ջրերը, որոնք ծածկում են ծովը» (Եսայի 11.9): Գուցե և Սուրբ Գրքի նման դասերն են ոգեշնչել Էլեն Ուայթին կրթության մասին իր գրքում նշել, որ կրթության և փրկագնման գործերը մեկ են (տե՛ս Դաստիարակություն, էջ 30)։

Կարդացե՛ք Հովհաննես 3.1–3 համարները: Նիկոդեմոսը Հիսուսին դիմում է որպես ռաբբի, իսկ հետագայում, Հիսուսի արած նշաններից (հատկապես Նրա հրաշքները և կյանքի իմաստի ընկալումը) ելնելով՝ Հիսուսի ուսուցման պարգևը որակեց որպես Աստծուց եկող։ Հիսուսն ընդունեց, եթե ոչ Իրեն շնորհված տիտղոսը, ապա հաստատապես Իր ուսուցման պարգևի սկզբնաղբյուրի մասին միտքը, երբ պատասխանեց Նիկոդեմոսին, որ վերջինս պետք է վերստին ծնվի, որպեսզի տեսնի (և՛ հասկանա, և՛ մտնի) Աստծո արքայությունը։ Սա նշանակում է, որ ուրիշներին սովորեցնելու իշխանությունը, նույնիսկ Հիսուսի դեպքում, գալիս է Աստծուց։

Իսկապես որ ուսուցանումն Աստծո պարգևն է։ Այն հանձնարարել է Աստված, որդեգրվել Հիսուսի կողմից և ճանաչվել աստվածային հեղինակություն ունեցող նրանց կողմից, ովքեր ուսուցանվում են։

`Ի՞նչ դեր մենք ունենք Տիրոջ գիտությունն ամբողջ աշխարհում տարածվելու մասին այս մարգարեության իրականացման մեջ։`